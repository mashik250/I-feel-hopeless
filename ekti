#ট্রাইব্যুনালে_তদন্তকারী কর্মকর্তা ও #প্রসিকিউটরদের জাল ডকুমেন্ট তৈরি এবং #যুদ্ধশিশু বানানোর গল্প: 

আন্তর্জাতিক অপরাধ ট্রাইব্যুনালে একটি মামলায় রাষ্ট্র কর্তৃক নিযুক্ত স্টেট ডিফেন্স লইয়ার হিসেবে নিযুক্ত হই, পাশাপাশি অন্যান্য আসামিদেরও আইনজীবী হিসেবে নিযুক্ত ছিলাম।

সেই মামলায় সাক্ষ্য চলমান অবস্থায় হঠাৎ করে ১১/০১/২০২৩ইং তারিখে প্রসিকিউশন একটি দরখাস্ত দাখিল করে একজন মহিলাকে যুদ্ধশিশু (১৯৭১ সালে পাক আর্মি বা রাজাকারের ধর্ষণের কারণে যার জন্ম হয়েছে) হিসেবে আদালতে সাক্ষী দেয়ার জন্য নিয়ে আসে। প্রমাণ হিসেবে নিয়ে আসে নতুন একটি জন্ম নিবন্ধন যেখানে তার জন্ম তারিখ লেখা ০৩/০৯/১৯৭২ইং এবং তার পিতার নামের স্থলে লেখা 'যুদ্ধ শিশু'। উক্ত আবেদনের প্রেক্ষিতে কোন যাচাই-বাছাই বা লিখিত অবজেকশন দাখিলের কোন সুযোগ আমাদেরকে না দিয়ে প্রসিকিউশনের দরখাস্ত ওই সময় মঞ্জুর করে কথিত যুদ্ধ শিশুর জবানবন্দী নেয়া হয়।

বিষয়টি আমার কাছে শুরু থেকেই খটকা লাগায় আমি সংশ্লিষ্ট মামলার অন্য আসামীদেরকে বিষয়টি নিয়ে এলাকায় খোঁজ নিতে বলি। 

অতঃপর আসামিদের আত্মীয়-স্বজন এলাকায় খোঁজ নিয়ে জানতে পারেন যে, মইনুদ্দিন-ফখরুদ্দিনের সময় সেনাবাহিনী কর্তৃক যে জাতীয় ভোটার তালিকা তৈরি করা হয়েছে সেখানে এই কথিত যুদ্ধ শিশুর নাম আছে এবং তার পিতার নামও সুনির্দিষ্ট ভাবে উল্লেখ রয়েছে, যেখানে তার জন্ম তারিখ লেখা আছে ২৪/০৪/১৯৮৪ । যদিও তার পিতামাতার সাথে সেপারেশন হয়ে গেছে এবং আমরা তার পিতার অবস্থানও খুঁজে পাই এবং তার পিতা এই মেয়ের কথা স্বীকারও করেন। এটাও জানা যায় যে, সেই জাতীয় পত্র দিয়ে কথিত যুদ্ধ শিশু ভিজিএফ, ভিজিডি কার্ডসহ সরকারের বিভিন্ন সুবিধা গ্রহণ করেছেন।

কথিত যুদ্ধ শিশুর সেই ভোটার তালিকা সংগ্রহ করে সুনির্দিষ্ট ভোটার নাম্বার সহ একটি অনলাইন কপি এনেক্স করে আমরা ট্রাইব্যুনালে একটি দরখাস্ত দাখিল করে বলি যে, ট্রাইবুনাল যেন সংশ্লিষ্ট নির্বাচন কমিশন অফিসারকে এই কথিত যুদ্ধ শিশুর ভোটার তালিকা এবং জাতীয় পরিচয় পত্রের সমস্ত তথ্য ট্রাইব্যুনালে দাখিল এর নির্দেশ প্রদান করেন। যাতে তিনি যুদ্ধশিশু কিনা প্রমাণিত হবে। শুনানির সময় এমন পরিস্থিতি তৈরি হয় যে, জজ সাহেবরা পারলে চেয়ার থেকে উঠে এসে আমাদের খেয়ে ফেলবেন, তদন্তের আদেশ না দিয়ে একজন বিচারপতি আমাকে জেলে পাঠিয়ে দেয়ার হুমকি দেন।

উল্লেখ্য যে, প্রসিকিউশন বা তদন্তকারী কর্মকর্তারা এই কথিত যুদ্ধশিশুর জাতীয় পরিচয় পত্র সম্পর্কে জানতো না, তাই তারা অসত্য তথ্য দিয়ে একটি জন্ম নিবন্ধন সনদ তৈরি করে নিয়ে আসে।

ট্রাইবুনাল আমাদের দরখাস্তটি ঝুলিয়ে রেখে তদন্ত সংস্থা এবং কয়েকজন প্রসিকিউটরকে দায়িত্ব দেয় বিষয়টি দেখার জন্য। তারা গিয়ে এলাকাতে খোঁজ নিয়ে জাতীয় পরিচয় পত্রের সত্যতা পায় এবং এসে ট্রাইব্যুনালে জানায় যে ২০০৮ সালের দিকেই স্বাধীনতা বিরোধীরা এই মহিলার নামে জাতীয় পরিচয়পত্র তৈরি করে। প্রকৃতপক্ষে ২০০৮ সালে কোন এলাকায় কি মামলা হবে এটা তো কারো ধারণাতেই ছিল না। 

অতঃপর আমাদের ডিফেন্সকে অনেক বকাবকি শেষে দরখাস্তটি খারিজ করে দেন এবং যুদ্ধ শিশু হিসেবে সেই মহিলার নাম এস্টাবলিশ হয়ে যায়। প্রসিকিউশন কর্তৃক তার নাম যুদ্ধশিশু হিসেবে তার নাম গেজেটভুক্ত করায়। জাতীয় পরিচয় পত্র একটি পাবলিক ডকুমেন্ট এবং বয়স সংক্রান্ত বিষয়ে ভিন্ন কোন ডকুমেন্ট না থাকলে বয়সের প্রমাণক হিসেবে এটা একটা গুরুত্বপূর্ণ সাক্ষ্য। এ বিষয়ে সুপ্রিম কোর্টের রায়ও রয়েছে।

এখানে উল্লেখ্য যে, এই কথিত যুদ্ধ শিশুর মায়ের তিন/চারটি বিয়ে হয়েছিল এবং আর্থিকভাবে তারা খুবই অসচ্ছল এবং বিশেষ সুবিধা দিয়ে সাক্ষ্য দেওয়ানো সহজ ছিল।

এখানে আরও উল্লেখ্য যে, যেই তারিখে ও সময়ে এই যুদ্ধ শিশুর মা ধর্ষিত হয়েছিল বলে ট্রাইব্যুনালে সাক্ষ্য দেন, সেই তারিখের, সময়ের এবং স্থানের ঘটনায় ১৯৭২ সালে একটি মামলা দায়ের হয়েছিল। সেই মামলায় কথিত যুদ্ধ শিশুর মা অথবা ট্রাইবুনালে এসে সাক্ষ্য দেয়া কোন মহিলারই ধর্ষিত হিসেবে নাম নেই এবং ধর্ষিতা হিসেবে অন্য মহিলাদের নাম রয়েছে। মামলার কথা আবার সাক্ষীরা জানতো, ট্রাইবুনালে সাক্ষ্যের সময় তারা স্বীকারও করেছে। তবে সবচেয়ে মজার বিষয় হল ১৯৭২ সালের সেই মামলায় এই আসামিদের কারোরই আসামি হিসেবে নাম ছিল না। শুধুমাত্র বিএনপি ও জামাত হওয়ায় স্থানীয় প্রতিপক্ষের দ্বারা এই ব্যক্তিদের মামলায় অন্তর্ভুক্ত করায়।

এভাবেই তৎকালীন তদন্তকারী কর্মকর্তা, প্রসিকিউটর এবং জজ সাহেবরা  মিলেমিশে সাক্ষ্য-প্রমাণ তৈরি করে নিরীহ মানুষদেরকে হয়রানি করতো।

এরকম অনেক মামলার চমকপ্রদ কাহিনী আছে।

-এডভোকেট মুজাহিদুল ইসলাম শাহিন
